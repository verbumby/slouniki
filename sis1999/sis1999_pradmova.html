<style>
 .ms-2 {margin-left: 20px}
 .ms-3 {margin-left: 40px}
 .ms-4 {margin-left: 60px}
 .ms-5 {margin-left: 80px; color: grey;}
 v-trx {color:grey;}
 v-abbr {color: darkgreen;}
 v-illustration {letter-spacing: 0.4em;}
 hr {border: none; border-top: 1px solid lightgray;}
</style>

<p align="center">А.М. Булыка</p>

<h1 align="center">СЛОЎНІК ІНШАМОЎНЫХ СЛОЎ</h1>

<p align="center">Мінск: «Беларуская Энцыклапедыя», 1999</p>

<hr/>

<p align="center">Рэцэнзент<br/>
доктар філалагічных навук <i>А.Я. Супрун</i></p>

<hr/>

<h2 align="center">Структура слоўніка</h2>

<p>Запазычванне лексікі — з’ява, уласцівая кожнай мове. Актыўна выкарыстоўваюцца іншамоўныя лексічныя сродкі і ў пісьмова-маўленчай практыцы беларусаў. Аднак удзельнікам моўных зносін не заўсёды зразумелы дакладны сэнс і тым больш паходжанне замежных слоў, узнікаюць цяжкасці пры іх ужыванні, вымаўленні, напісанні. Асноўная задача гэтага слоўніка — даць кароткае тлумачэнне слоў іншамоўнага паходжання, якія можна пачуць па радыё і тэлебачанні, сустрэць у газетах і часопісах, у мастацкай, публіцыстычнай, навуковай і навукова-папулярнай літаратуры.</p>

<p>Слоўнік змяшчае каля 25 тысяч слоў, запазычаных у розны час беларускай мовай з іншых моў або ўтвораных з іншамоўных лексічных элементаў. Усе гэтыя словы, з’яўляючыся загаловачнымі ў слоўнікавых артыкулах, размешчаны ў алфавітным парадку і надрукаваны тлустымі (чорнымі) літарамі. Націскныя галосныя ў іх, акрамя літары ё, забяспечаны знакам націску.</p>

<p>Загаловачныя словы-амонімы пазначаюцца арабскімі лічбамі зверху справа:</p>

<blockquote>
<p><b>МАНДАРЫ́Н</b>¹ і <b>МАНДАРЫ́Н</b>²</p>
</blockquote>

<p>Пасля загаловачнага слова ў дужках даецца ўказанне на паходжанне слова (этымалогія). Прыводзіцца звычайна іншамоўная першакрыніца, а калі ёсць дастатковыя навуковыя падставы, то і звесткі аб мовах-пасрэдніцах. Усе словы з іншых моў, акрамя рускіх і ўкраінскіх, падаюцца лацінскім алфавітам.</p>

<p>Калі змешчанае ў этымалагічнай даведцы іншамоўнае слова супадае ў значэнні з загаловачным, яно не тлумачыцца:</p>

<blockquote>
<p><b>ЛІМАНА́Д</b> (фр. limonade).</p>
</blockquote>

<p>Пры розных значэннях загаловачнага слова і іншамоўнага слова, якое паслужыла крыніцай запазычвання, апошняе даецца з тлумачэннем:</p>

<blockquote>
<p><b>СЭ́РВІС </b>(англ. service = служба).</p>
</blockquote>

<p>У лацінскіх і старажытнагрэчаскіх словах, калі аснова іх па назоўным склоне няясная, прыводзіцца побач форма роднага склону, якая выяўляе чыстую аснову слова:</p>

<blockquote>
<p><b>ПАТЭ́НТ </b>(лац. patens, -ntis= адкрыты, яўны).</p>
</blockquote>

<blockquote>
<p><b>ХЛАМІ́ДА </b>(гр. chlamys, -ydos).</p>
</blockquote>

<p>Паміж прыведзенымі ў дужках двума іншамоўнымі адпаведнікамі загаловачнага слова (словам-пасрэднікам і словам-крыніцай), а таксама калі ў этымалагічнай даведцы, акрамя іншамоўнага адпаведніка, прыводзіцца і яго этымон (зыходнае слова) або ёсць толькі этымон загаловачнага слова, звычайна ўжываецца прыназоўнік «ад».</p>

<blockquote>
<p><b>АНІ́С </b>(н.-лац. anisum, ад гр. anison).</p>
</blockquote>

<blockquote>
<p><b>БАРКАРО́ЛА </b>(іт. barcarola, ад barca = лодка).</p>
</blockquote>

<blockquote>
<p><b>ДЭНДРА́РЫЙ </b>(ад гр. dendron = дрэва).</p>
</blockquote>

<p>Часам паміж іншамоўнымі адпаведнікамі ставіцца знак &lt; , каб пазбегнуць паўтарэння прыназоўніка «ад».</p>

<blockquote>
<p><b>ХАЛЕ́РА </b>(лац. cholera &lt; гр. cholera, ад chole = жоўць).</p>
</blockquote>

<p>Па магчымасці робіцца пераклад састаўных частак іншамоўнай першакрыніцы:</p>

<blockquote>
<p><b>МАТАЦЫ́КЛ </b>(фр. motocycle, ад лац. motus = які рухаецца + гр. kyklos = кола).</p>
</blockquote>

<p>Пры складаных словах, утвораных ад двух іншамоўных слоў, падаюцца абодва гэтыя словы са скарочанай назвай мовы і тлумачэннем. Адсутнасць указання на мову перад другім іншамоўным словам сведчыць, што яно паходзіць з той жа крыніцы, з якой і першае:</p>

<blockquote>
<p><b>САЛІЦЫ́ЛАВЫ </b>(ад лац. salix, -icsis = вярба + гр. yle = рэчыва).</p>
</blockquote>

<blockquote>
<p><b>СХІЗАФРЭНІ́Я </b>(ад гр. schizo = расшчапляю + phren = душа, розум, мысленне).</p>
</blockquote>

<p>Калі слова складзена са змешчаных у слоўніку самастойных лексічных адзінак або словаўтваральных элементаў, у этымалагічнай даведцы ўказваюцца кампаненты складання, прычым яны выдзяляюцца курсівам:</p>

<blockquote>
<p><b>МЕТАЛАКЕРА́МІКА </b>(ад <i>метал + кераміка).</i></p>
</blockquote>

<blockquote>
<p><b>СЕЙСМАЛО́ГІЯ </b>(ад <i>сейсма- + -логія).</i></p>
</blockquote>

<p>Словаўтваральныя элементы складаных слоў даюцца як асобныя слоўнікавыя артыкулы з адпаведнымі этымалагічнымі даведкамі і тлумачэннямі:</p>

<blockquote>
<p><b>АВІЯ- </b>(ад лац. avis = птушка) — першая састаўная частка складаных слоў, якая адпавядае паняццю «авіяцыйны».</p>
</blockquote>

<blockquote>
<p><b>-ЛОГІЯ </b>(гр. logos = слова; вучэнне) — другая састаўная частка складаных слоў, якая адпавядае паняццям «навука», «вучэнне», «веды».</p>
</blockquote>

<p>У выпадках, калі этымалогія складаецца з загаловачных (чорных) слоў іншых артыкулаў і гэтыя словы сустракаюцца ў слоўнікавым артыкуле, курсіў даецца толькі ў этымалогіі:</p>

<blockquote>
<p><b>КАТАТЭРМО́МЕТР </b>(ад <i>ката- + тэрмометр) —</i> спіртавы тэрмометр для вымярэння ахаладжэння, якое выклікаецца паветрам.</p>
</blockquote>

<p>Пры словах, утвораных ад уласных імён, у этымалагічнай даведцы, акрамя прозвішча асобы, ад якога паходзіць слова, па магчымасці падаюцца гады яе жыцця.</p>

<p>Значэнні слоў тлумачацца ў даступнай форме, але такім чынам, каб сэнс слова быў раскрыты поўна і дакладна. Часта паўната інфармацыі аб слове дасягаецца адсылкай да іншых слоў шляхам выдзялення іх курсівам у тэксце тлумачэння, прычым калі слова, да якога адсылаецца чытач, мнагазначнае, указваецца нумар значэння:</p>

<blockquote>
<p><b>АЛІГАКЛА́З </b>(ад <i>аліга-</i> + гр. klasis = разлом) — пародаўтваральны мінерал класа <i>сілікатаў,</i> разнавіднасць <i>плагіяклазу.</i></p>
</blockquote>

<blockquote>
<p><b>АПЕРТО́МЕТР </b>(ад лац. apertus = адкрыты + <i>-метр) —</i> прыбор ддя вымярэння лікавай <i>апертуры</i> 1 аптычнай сістэмы.</p>
</blockquote>

<p>Калі загаловачнае слова паўтараецца ў тэксце артыкула ў нязменнай форме, то яно абазначаецца першай літарай гэтага слова з кропкай, а калі змяняецца граматычная форма, то назоўнікі ў гэтым выпадку даюцца поўнасцю, а прыметнікі абазначаюцца першай літарай і праз злучок даецца канчатак: каравул — паставіць к., быць у каравуле; шанцавы — ш. інструмент, ш-ая лапата.</p>

<p>Калі загаловачнае слова мае два варыянты ўжывання, кожны з іх падаецца асобным чорным словам і менш ужывальны спасылаецца на больш ужывальны:</p>

<blockquote>
<p><b>АКСІ́МАРАН </b>гл. <i>аксюмаран.</i><br/>
<b>АКСЮ́МАРАН, АКСІ́МАРАН </b>(гр. aksymoron = дасціпна-бязглуздае) — стылістычны прыём наўмыснага спалучэння процілеглых слоў, у выніку чаго ўзнікае новы сэнсавы змест.</p>
</blockquote>

<p>Калі загаловачнае слова мае сінанімічны тэрмін беларускага паходжання, то апошні падаецца ў канцы слоўнікавага артыкула пасля кропкі з коскай звычайным шрыфтам:</p>

<blockquote>
<p><b>КАТРЭ́Н </b>(фр. quatrain, ад quatre = чатыры) — страфа з чатырох вершаваных радкоў; чатырохрадкоўе.</p>
</blockquote>

<blockquote>
<p><b>КАТАСТРАФІ́ЗМ </b>(фр. catastrophisme, ад гр. katastrophe = пераварот, знішчэнне) — вучэнне, паводле якога развіццё зямной кары і арганічнага свету адбываецца ў выніку перыядычных сусветных геалагічных катастроф і патопаў, што наступаюць пасля трывалага перыяду спакою; тэорыя катастроф.</p>
</blockquote>

<p>Пры наяўнасці спасылкі на аманімічны тэрмін робіцца адпаведная лічбавая памета:</p>

<blockquote>
<p><b>ЧАНТЭ́ЗІМА </b>(іт. centesimo, ад cento = сто) — разменная манета Італіі, Сан-Марына, Ватыкана, роўная 1/100 <i>ліры</i>².</p>
</blockquote>

<p>У мнагазначных словах розныя значэнні слова пазначаюцца ў радку арабскімі лічбамі з дужкай. Пры гэтым яны падаюцца ў наступным парадку: а) першаснае, гістарычнае значэнне; б) усе наступныя прамыя значэнні; в) пераноснае значэнне. Выключэнне робіцца толькі ў тых выпадках, калі некалькі прамых значэнняў маюць адпаведна некалькі пераносных. Тады пасля кожнага прамога значэння змяшчаецца адпаведнае пераноснае.</p>

<p>Па магчымасці звязваюцца паміж сабой тэрміны, якія характарызуюць адну і тую ж з’яву з розных бакоў або абазначаюць антанімічныя з’явы. У канцы слоўнікавага артыкула ў дужках ці пасля кропкі з коскай даецца спасылка на такі тэрмін пры дапамозе памет «параўн.», «проціл.»:</p>

<blockquote>
<p><b>АПАФЕРМЕ́НТЫ </b>(ад <i>апа- + ферменты) —</i> бялковая група малекул некаторых ферментаў, якая вызначае іх спецыфіку (параўн. <i>каферменты).</i></p>
</blockquote>

<blockquote>
<p><b>КАФЕРМЕ́НТЫ </b>(ад <i>ка- + ферменты) —</i> небялковая група малекул некаторых ферментаў, якая прымае ўдзел у ферментатыўных рэакцыях, што адбываюцца ў арганізмах (параўн. <i>апаферменты).</i></p>
</blockquote>

<blockquote>
<p><b>АНТЫПА́ТЫЯ </b>(гр. antipatheia) — пачуццё непрыязнасці, недружалюбнасці, агіды (проціл. <i>сімпатыя).</i></p>
</blockquote>

<blockquote>
<p><b>СІМПА́ТЫЯ </b>(гр. sympatheia = спачуванне) — цяга, прыхільнасць да каго-н. (проціл. <i>антыпатыя).</i></p>
</blockquote>

<p>Пасля тлумачэнняў у неабходных выпадках даюцца ілюстрацыі ў выглядзе свабодных або ўстойлівых выразаў, пры гэтым першыя падаюцца ў дужках без тлумачэння, а другія вылучаюцца разрадкай і тлумачацца:</p>

<blockquote>
<p><b>ТЭРМІНА́ЛЬНЫ</b> (лац. terminalis, ад terminus = мяжа, край) — канцавы, канечны (напр. т. стан арганізма).</p>
</blockquote>

<blockquote>
<p><b>ШПА́ГА </b>(іт. spada) — халодная колючая зброя з прамым вузкім і доўгім клінком; <v-illustration>скрыжаваць шпагі</v-illustration> — пачаць паядынак, бой, спрэчку.</p>
</blockquote>